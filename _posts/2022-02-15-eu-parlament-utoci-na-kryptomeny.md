---
date:         2022-02-15
category:     blog
tags:         evropská-unie kryptoměny
layout:       post
title:        "Digitální hotovost: Parlament EU útočí na anonymní platby v kryptoměnách"
image:        posts/bitcoin.jpg
author:       Patrick Breyer
---

Dnes zveřejněný [návrh zprávy](https://www.europarl.europa.eu/doceo/document/CJ12-PR-704888_EN.pdf) Evropského parlamentu by zakázal anonymní platby a dary v kryptoměnách. Limit 1000 eur pro anonymní transakce navržený Evropskou komisí by byl zrušen. Bez identifikace by zůstaly možné pouze peer-to-peer platby mezi místními peněženkami bez zapojení poskytovatelů služeb.

Pro evropské Piráty je údajný cíl boje proti praní špinavých peněz a terorismu pouze záminkou k získání větší kontroly nad osobními údaji občanů EU.

**Patrick Breyer**, německý pirátský europoslanec a člen výboru LIBE, komentuje:

> “Úplný zákaz anonymních plateb v kryptoměnách by neměl žádný významný vliv na trestnou činnost, ale připravil by občany dodržující zákon o jejich finanční svobodu. Například představitelé opozice, jako je Alexej Navalnyj, čím dál víc závisí na anonymních darech ve virtuálních měnách. Banky také v minulosti přerušily dary pro Wikileaks. S plíživým rušením reálné i virtuální hotovosti hrozí záporné úrokové sazby a zastavení přesunu peněz. Musíme najít způsob, jak převzít nejlepší vlastnosti hotovosti do naší digitální budoucnosti. Měli bychom mít právo na placení a přispívání online, aniž by naše finanční transakce byly personalizovaně zaznamenávány. My Piráti se proti těmto plánům postavíme.”

**Mikuláš Peksa**, europoslanec za českou Pirátskou stranu a člen výboru ECON, komentuje:

> “Chtít zakázat anonymní digitální platby v zájmu boje proti zločinu je krátkozraké a může množství nelegální činnosti dokonce zvýšit. Pro zločince není obtížné přejít na služby peněženek mimo EU, které tato pravidla samozřejmě nebudou uplatňovat. Pro nevinné občany EU, kteří jsou na ochraně své internetové anonymity závislí, částečně z profesních nebo společenských důvodů, to naopak znamená riziko, že v budoucnu dojde k odhalení jejich identity. Opět platí, že údajně dobře míněnými zákony nejvíce trpí ti, kteří jimi mají být skutečně chráněni. Systém blockchain používaný pro převody peněz pomocí kryptoměn navíc již nyní umožňuje odhalit neobvyklé znaky a způsoby vedení organizovaných zločinů.”
 
