---
date:         2021-05-26
category:     blog
tags:         kontrola-moci-a-mocných evropská-unie
layout:       post
title:        "Peksa: Klíčový výbor přijal rezoluci proti Babišovi. Teď už nic nebrání schválení Evropským parlamentem"
image:        posts/mikulas-peksa00.jpg
author:       
---
 


Brusel, 26. května 2021 – Dnes Výbor pro rozpočtovou kontrolu (CONT) Evropského parlamentu odhlasoval pozměňovací návrhy k rezoluci o střetu zájmů Andreje Babiše. Nyní už nic nebrání v cestě na plénum Evropského parlamentu, na němž se bude o rezoluci hlasovat v červnu. Podle pirátského europoslance Mikuláše Peksy se očekává se, že parlament rezoluci většinově schválí.

> „Ve Výboru pro rozpočtovou kontrolu jsme dnes schválili několik pozměňovacích návrhů k rezoluci o Andreji Babišovi. Před ní stojí už jen plénum Evropského parlamentu, kde, věřím, znovu najde podporu většiny poslanců. Na dnešním výborovém zasedání se do textu dostaly především výzvy pro Evropskou komisi, aby brala zřetel také na enviromentální dopady koncentrace dotací v Babišově Agrofertu. Zároveň jsme více podpořili malé a střední zemědělce, kteří s půdou pracují šetrněji. Podpora nemá být pro stále se zvětšující agrokoncerny, kterým je ochrana českého životního prostředí ukradená,“ vysvětluje pirátský europoslanec Mikuláš Peksa.

> „Rezoluce také vyzve k prošetření stavu právního státu v Česku s ohledem na střet zájmů a ovládnutí médií a dalších základních demokratických pojistek Babišem. Česku tak budou jen kvůli premiérově nenasytnosti hrozit vážné sankce. Evropský parlament bude také žádat o audit všech vyplácených zemědělských dotací i potenciálních zneužití státní pomoci. Jde o velmi komplexní rezoluci, která by konečně měla odstřihnout Andreje Babiše od penězovodů a zároveň zabránit tomu, aby se něco podobného v budoucnu stalo znovu,“ dodává Peksa.

Peksa v rezoluci, kterou budou europoslanci schvalovat v červnu, prosazuje zastavení veškerých dotací pro Agrofert kvůli premiérově střetu zájmu. Peksa také požaduje, aby se konec příjmů z unijního rozpočtu nedotknul českých daňových poplatníků, ale pouze holdingu Agrofert. Rezoluce je dosud nejostřejší kritikou českého premiéra.
