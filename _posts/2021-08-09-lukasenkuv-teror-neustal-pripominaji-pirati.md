---
date:         2021-08-09
category:     blog
tags:         zahraničí bezpečnost lidská-práva
layout:       post
title:        "Piráti: Nezapomínejme na Bělorusko, Lukašenkův teror neustal"
image:        posts/marketa-gregorova-blr.jpg
author:       
---


Praha, Minsk, 9.8.2021 - Uběhl rok od běloruských prezidentských voleb, v nichž si dle všech důkazů podvodem uzurpoval moc Alexandr Lukašenko. Za jediný stihl Lukašenko šířit svůj teror v rámci své země i mimo její hranice. Proto si běloruská obec v České republice připomněla toto smutné výročí a diskutovala budoucnost Běloruska. K nim se přidala i pirátská europoslankyně Markéta Gregorová.

Výčet Lukašenkova teroru je dlouhý. Únos letadla s opozičním novinářem Romanem Protasevičem, tvrdé potlačení jakýchkoli demonstrací a stovky politických vězňů, zneužívání migrace jako nástroje boje s Litvou za její podporu Tichanovské, či pokusy o umlčení vlastních olympijských atletů.

> „Lukašenko dal již v minulosti najevo, že ‘dokud ho nezabijí’, neodstoupí. Existující i chystané balíčky sankcí vůči jeho režimu ale pociťuje a lidskoprávní organizace spolu s okolními státy se snaží postupně dostat ven nejohroženější odpůrce režimu. Důležité je proto si situaci připomínat,“ říká europoslankyně Markéta Gregorová.


Proto se dnes zúčastnila setkání běloruské diaspory v České republice, která diskutovala budoucnost své rodné země i možnosti, jak Bělorusům pomoci. Podpůrné akce pomáhají Piráti organizovat celý rok v rámci zahraničního odboru, který vede kandidátka do Sněmovny, Veronika Murzynová. 

> „Posíláme dopisy politickým vězňům, pomáhali jsme s organizací pochodu a demonstrací v loňském roce a na našem [webu](https://zo.pirati.cz/tema/belorusko/) se snažíme mapovat možnosti pomoci i vývoj v Bělorusku. Pokud lidé chtějí vědět, jak mohou pomoci, stačí se podívat na web či nám napsat a rádi je zapojíme,“ doplňuje Murzynová.


> „Před pár dny mi přišel e-mail od organizace, která sleduje osudy politických vězňů. Informovali mě, že 22letá studentka Kasya, nad níž jsem [převzala záštitu](https://www.piratskelisty.cz/clanek-3717-europoslankyne-gregorova-vyzyva-politiky-k-adopci-politickych-veznu-z-beloruska-sama-se-ujala-studentky-kasyi) a psala si s ní dopisy, byla odsouzena na 2,5 roky nepodmíněně. Takových studentů se zničenými životy jsou přitom stovky. A další stovky lidí musí uprchnout, aby je nečekal stejný rozsudek. Nezapomínejme na to, co se děje jen kousek od nás,“ apeluje Gregorová.

<a href="/tema/belorusko">Téma Běloruska na stránkách Zahraničního odboru Pirátů.</a> 
