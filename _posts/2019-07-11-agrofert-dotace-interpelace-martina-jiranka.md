---
date:         2019-07-11
category:     blog
tags:         sněmovna interpelace podpora-zemědělcům kontrola-moci-a-mocných
layout:       post
title:        "Pirát Jiránek bude interpelovat ministra Havlíčka kvůli vyplácení dotací koncernu Agrofert"
image:        posts/jiranek.jpg
author:       Mediální odbor
---


Praha, 11. července 2019 - Pirátský poslanec Martin Jiránek bude dnes odpoledne interpelovat ministra průmyslu a obchodu Karla Havlíčka ohledně proplácení dotací společnostem z koncernu Agrofert. Řada důkazů dokládá existenci střetu zájmů premiéra Andreje Babiše, a tedy i porušování evropského finančního nařízení ke střetu zájmů a českého zákona o střetu zájmů. “Jelikož se v posledních dnech trochu nejasně komunikuje povinnost MPO vyplácet dotace pro společnosti koncernu Agrofert, chci pana ministra požádat o zodpovězení mých otázek a objasnění situace,” uvedl Jiránek.

Jiránek bude chtít odpovědi na tyto otázky:

1. Jaký je objem dotací, které MPO schválilo pro společnosti z koncernu Agrofert po 9. 2. 2017, kdy novela zákona o střetu zájmů vešla v účinnost?

2. Pokud nějaké schváleny byly, došlo již u některých k proplacení a případně v jaké celkové výši?

3. A aby se vyjasnily mediální nejasnosti z posledních dní - měly nebo neměly by podle vás být propláceny dotace schválené po 9. 2. 2017 pro společnosti z koncernu Agrofert, dokud příslušné instituce nevynesou finální verdikt ohledně porušování zákona o střetu zájmů ve vztahu k českému premiérovi?
