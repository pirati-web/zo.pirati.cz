---
date: 2020-03-18
category: blog
tags: Chudobínská-borovice Vír Evropský-strom-roku lesnictví
layout: post
title: Rozhovor - Vyhrála o parník, na Bystřicku teď díky ní vysází 47 226 nových stromků
author: Hana Hajnová  
authorId:  hana.hajnova
image: posts/2020-03-18-chudobinska-borovice-evropskym-stromem-roku.jpg
---

*Vír, 18. března 2020* – Chudobínská borovice, královna zatopeného údolí, která už 350 let roste na skalnatém výběžku Vírské přehrady, se stala včera evropskou královnou. Jako první strom v české historii získala titul Evropský strom roku. Po vítězství v národním kole v loňském roce nadchl její příběh další tisícovky příznivců po celé Evropě. Nakonec jich bylo celkem 47 226. Na druhém místě skončil chorvatský Jinan z Daruvaru s 28 060 hlasy, třetí byl ruský Osamělý topol s 27 411 hlasy. Velký podíl na vítězství Chudobínské borovice nese i **pirátský starosta Víru Ladislav Stalmach**, který s nadsázkou a úsměvem na tváři říká: *„Vznášíme protest proti výsledkům! Hlasů bylo určitě méně! Kdo to má sázet?“*  😊 

**Chudobínská borovice se včera stala Evropským stromem roku 2020 i díky tvojí práci a nasazení. Jaké byly první dojmy po vyhlášení?**

Na jednu stranu jsme s tím tak trochu počítali – kdo umí trochu počítat a sledoval to, tak mohl odhadovat, že bychom to vyhrát měli. Celou kampaň jsme vedli poctivě, pořadatelé mimo jiné sledovali, aby tam nešly nějaké falešné hlasy, což nebyl náš případ, takže jsme předpokládali, že všechny ty hlasy jsou skutečně uznané. A ten náskok byl obrovský, takže jsme to celou dobu brali tak, že to vyhrajeme. No a ty dojmy byly spíš o tom, že jsme byli čím dál tím víc zklamaní, jak bylo nejprve zrušeno slavnostní vyhlášení v Bruselu. Pak to chvíli vypadalo, že budeme moct přijet do Brna se všemi fanoušky, to taky padlo. Čekali jsme tedy alespoň na avizovaný přímý přenos, ze kterého bylo nakonec jenom předtočené video s pořadím jednotlivých stromů. Co nám ale udělalo obrovskou radost byl ten ohlas včera po vyhlášení výsledků na facebooku, od novinářů a dalších lidí. Čekali jsme, že to v současné krizi kolem koronaviru zapadne, ale jenom na facebooku to byla taková smršť příspěvků, kterou jsem ani nestíhal sledovat. Takže včera večer doma na sociálních sítích byl velmi příjemný. 

**Je pravda, že těch dobrých zpráv je v posledních dnech opravdu málo, takže úspěch Chudobínské borovice určitě rádo sledovalo mnoho lidí. Máte plány, jak to oslavíte? Budete čekat až skončí karanténa, nebo jste slavili včera online, každý u svého počítače?** 

Ano, včera jsme slavili online. My nevíme, co bude dál, plány jsme nějaké měli, zejména v rámci těch výsadeb, tam je prostor sejít se a oslavit to. Zatím je to ale bez datumů a konkrétních obrysů, plány už spíš přesouváme do podzimu, protože v létě se sázet nedá.

**Když jsi zmínil tu výsadbu stromů. Vy jste se jako mikroregion zavázali, že vysadíte tolik stromů, kolik borovice získá hlasů. Těch hlasů bylo nakonec víc než 47 tisíc, zvládnete to?**

Jak už jsem zmínil, my jsme s tímto číslem tak nějak počítali, navíc tady máme v rámci mikroregionu v plánu vysázet kolem 130 tisíc stromků, takže myslím, že to pro nás nebude problém. Těch 47 tisíc z toho by tedy mělo být vysázeno dobrovolnicky. Na začátku té myšlenky bylo i to, že starostové z mikroregionu říkali, že jejich myslivci a hasiči jdou každý rok na brigádu a sázejí. A když se to posčítá v celém mikroregionu, tak jsou to desetitisíce stromků. Navíc za Chudobínskou borovici bychom rádi uspořádali několik společenských víkendů, při kterých bychom s dobrovolníky nejenom sázeli, ale taky se u toho pobavili, zašli na bowling, uspořádali koncert a takhle to i oslavili. První takovou akci jsme měli naplánovanou na 19. dubna, ale museli jsme ji odložit. Zatím na neurčito, nejspíš až na podzim.

**Plánujete ještě nějaké navazující akce kromě sázení stromků? Sepíše například někdo příběh Chudobínské borovice?**

Pan Peňáz, kterého asi nemusím představovat, borovici do soutěže přihlásil a díky němu jsme také v roce 2006 vydali knihu „Chudobín – historie zaniklé obce“. To je opravdu velmi povedená kniha designem i obsahem. Vydali jsme 2 tisíce kusů, které se už vyprodaly, a lidé ji pořád shánějí. A teď, když se zase začalo mluvit o Chudobínu, jsme si řekli, že je vhodný čas udělat dotisk. Ale jdeme do toho crowdfundingem, přes platformu [HITHIT.com](https://www.hithit.com/cs/project/7320/kniha-chudobin-historie-zanikle-obce). Projekt už jsme tam spustili před týdnem, zatím máme vybraná jen 2% cílové částky, takže se teď budeme soustředit na toto. Pokud se nám podaří vybrat víc, než je cílová částka, věnujeme „přebytek“ Nadaci Partnerství. Proto budeme rádi za každého, kdo se do crowdfundingu zapojí. A možná ještě jedna taková perlička na závěr. Pro crowdfundingovou kampaň jsme nechali vytvořit jako jednu z možných odměn turistické známky s borovicí. My jsme k tomu pak nakoupili i několik metrů stužek trikolór, že je budeme mít jako medaile na slavnostní vyhlášení v Bruselu. A teď mě to tu leží. Jako ono to ničemu nevadí, my samozřejmě pořádáme sportovní akce, takže máme na pár let na medaile 😊 

---

**Odkazy**

[Facebookový profil](https://www.facebook.com/Chudobinskaborovice)

[Ladislav Stalmach](https://vysocina.pirati.cz/lide/ladislav-stalmach/)

**Kontakt pro média**

Hana Hajnová, <hana.hajnova@pirati.cz>, 721 684 323
