---
date:         2021-04-22
category:     blog
tags:         gregorová Rusko rezoluce
layout:       post
title:        "Europarlament bude řešit explozi ve Vrběticích, poslanci plánují rezoluci"
image:        posts/Gregorova_u_schodu.jpg
author:       
---


Brusel, 22. dubna 2021 - Výbuchem muničního skladu ve Vrběticích se budou příští týden zabývat poslanci Evropského parlamentu. Informuje o tom pirátská europoslankyně Markéta Gregorová, která prosazovala jasnou rezoluci europarlamentu. I tu by měli poslanci přijmout. Debata bude součástí širší diskuze zabývající se mimo jiné také ruským opozičníkem Alexejem Navalným či situací na Ukrajině.

> „Za naši frakci jsme debatu i rezoluci jednoznačně prosazovali a jsem moc ráda, že se i většina dalších frakcí shodla, že si tato výjimečná situace zasluhuje silnou reakci. To už bylo ostatně signalizováno jejich společným prohlášení předsedů frakcí. Nyní je na nás, abychom do rezoluce prosadili konkrétní vyjádření a výzvy k diplomatickým krokům,“ uvedla europoslankyně Markéta Gregorová.

Rezoluce je zásadním krokem Evropské unie, který má důležitý diplomatický dopad. Pokud ji europoslanci schválí, půjde o silné zastání České republiky i zemí, kterých se týkají další případy. 

> „Silná podpora našich spojenců je v tuhle chvíli klíčová, protože se nacházíme ve velmi zranitelné pozici, kdy není jasné, kolik diplomatů na naší ruské ambasádě zůstane,“ upozorňuje Gregorová.

Podle plánu mají europoslanci o problémech s Ruskem debatovat příští týden ve středu. Hlasování o rezoluci proběhne ve čtvrtek.
