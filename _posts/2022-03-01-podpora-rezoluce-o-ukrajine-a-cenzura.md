---
date:         2022-03-01
category:     blog
tags:         rusko ukrajina evropská-unie
layout:       post
title:        "Piráti podporují rezoluci o Ukrajině, varují před cenzurou"
image:        posts/ukraine-solidarity.jpg
author:       PPEU, přeloženo
---

Evropský parlament dnes přijal [usnesení](https://www.europarl.europa.eu/doceo/document/B-9-2022-0123_CS.pdf), v němž důrazně odsuzuje ruskou invazi na Ukrajinu a vyzývá k dalším sankcím proti režimu Vladimira Putina. Toto usnesení rovněž vyzývá Komisi EU, aby poskytla rozsáhlou podporu všem občanům Ukrajiny, kteří v současné době hledají útočiště. Pirátští europoslanci tento postoj podporují, ale zároveň varují před negativními dopady digitální cenzury na Evropu.

Europoslankyně Markéta Gregorová, česká Pirátka a členka zvláštního výboru pro zahraniční vměšování do všech demokratických procesů (INGE), komentuje:

> "Usnesení Europarlamentu přichází po víkendu nejtvrdších sankcí, opatření a kroků, které kdy Evropská unie jako celek zavedla. Proto především podporujeme již přijaté kroky a znovu utvrzujeme jednotu EU. Naší úlohou je však také hledět za horizont a zaměřit se na řadu dalších otázek, jako jsou ukrajinští migranti, jejich bezpečnost a azyl, sdílení zpravodajských informací a boj proti dezinformacím. Vyjadřujeme uznání a podporu všem ruským a běloruským občanům, kteří v posledních dnech vyšli protestovat proti válce na úkor vlastní bezpečnosti. A zaručujeme, že EU a její členské státy zajistí, aby pachatelé válečných zločinů, včetně Vladimíra Putina a Alexandra Lukašenka, byli postaveni před soud.

Europoslanec Patrick Breyer, německý Pirát a člen Výboru pro občanské svobody, spravedlnost a vnitřní věci (LIBE) , dodává:

> "Musíme zastavit Putinovu válku agrese. My Piráti si však myslíme, že snaha cenzurovat ruská státem financovaná média a údajné propagandistické účty na Internetu je kontraproduktivní. Jak víme ze zkušenosti, evropská cenzura poskytne Putinovi záminku, aby na oplátku odřízl své vlastní občany od důležitých informací poskytovaných evropskými veřejnoprávními vysílateli. Žádat po technologických společnostech, aby blokovaly údajný propagandistický obsah online, je také nebezpečný precedens do budoucna. Velkým technologickým společnostem nelze důvěřovat, že budou našim jménem rozhodovat o tom, které informace jsou propagandistické lži a které jsou důvěryhodné. Mohou existovat dobré důvody pro čtení a sledování lží. Správným přístupem k dezinformacím je posílení postavení občanů, aby se mohli sami informovaně rozhodovat, nikoli cenzura."

Ve společném [prohlášení](https://european-pirateparty.eu/joint-statement-pirates-putin-russia-ukraine/) evropských Pirátů a Pirate Parties International minulý týden celosvětové pirátské hnutí odsoudilo nevyprovokovanou invazi na Ukrajinu a vyzvalo mezinárodní společenství, aby v souvislosti s tímto konfliktem přijalo důrazná opatření a stanoviska. Pirátská strana Ruska dále [vyzvala obyvatele Ruska a Běloruska](https://european-pirateparty.eu/pirate-party-russia-putins-war-against-ukraine/), aby se postavili proti Putinovu režimu.
