---
date:         2021-07-26
category:     blog
tags:         vzdělání vláda lidská-práva
layout:       post
title:        "Kam kráčíš, Gruzie? Debata hledala východiska dlouhodobé krize v zemi"
image:        posts/Gregorova_3.jpg
author:       
---

Praha, 26. července 2021 – Evropská unie má ještě několik nástrojů, kterými může zasáhnout do řešení krize v Gruzii. Na setkání s gruzínskými novináři a analytiky to prohlásila pirátská europoslankyně Markéta Gregorová. Debatu minulý týden uspořádalo Bezpečnostní centrum Evropské hodnoty. Gruzie se dlouhodobě potýká s nestabilitou, tento měsíc vyeskalovalo napětí násilím na chystané Tbilisi Pride.

> „Předseda Evropské rady Charles Michel před časem vyjednal dohodu, která pomohla na čas ukončit ústavní krizi v zemi a vrátit některé opoziční poslance do svých lavic. Podmínkou dohody byly ale třeba i reformy v soudnictví, a v tomto směru se země neposunula ani o píď. EU vidí v Gruzii dlouhodobě partnera a chce jí pomáhat na cestě do evropské rodiny. Ale nejsme a nebudeme nástrojem, který gruzínská vláda využije, když se to zrovna hodí, ale bude ignorovat svou část závazku,“ nechala se slyšet europoslankyně Gregorová, která připomněla mj. [své setkání](https://blog.aktualne.cz/blogy/marketa-gregorova.php?itemid=40290) s oběťmi brutálně potlačených protestů v Tbilisi z roku 2019, kteří stále čekají na spravedlnost. 

Podle Gregorové má Evropská unie množství nástrojů, kterými zasáhnout, od diplomatických kroků, přes úpravy asociační dohody či dohody o volném obchodu, po cílené sankce. „Dokud je v zemi alespoň jeden občan, který chce žít v proevropské zemi, dává mi smysl, abychom o zlepšení stavu země i vzájemných vztahů usilovali. Zodpovědnost ale musí převzít i gruzínská opozice. Evropská unie může a chce pomoci se změnou nastavení systému, aby byl férovější, ale již ne s vládnutím nebo se vztahy mezi jednotlivými stranami,“ dodala Gregorová.

Bezpečnostní centrum Evropské hodnoty působí v Gruzii již třetím rokem s cílem pomoci místní občanské společnosti k větší odolnosti a připravenosti na boj proti nepřátelským vlivovým akcím. Diskuze je součástí projektu podpořeného Transition Promotion Program Českého ministerstva zahraničních věcí a Emerging Donors Challenge Programu USAID. „Smyslem [setkání](https://www.facebook.com/events/348928710064346/) bylo diskutovat dynamický vývoj událostí v Gruzii v posledních týdnech. Zajímalo nás hlavně, jak se dramatické události v zemi projeví v mezinárodních vztazích,“ vysvětlil seniorní analytik Východoevropského programu David Stulík, který debatu moderoval. 

Poslední rozbuškou nestability v zemi se stala chystaná akce Tbilisi Pride. Ta se nakonec nekonala, jelikož skupiny ultrapravicových extremistů zaútočili na sídlo organizátorů a surově zbili několik lidí včetně turistů a novinářů. Jednoho z novinářů to nakonec stálo život. Gruzínská veřejnost se nyní obrací na vládu, která nedokázala tomuto násilí zabránit a dlouhodobě odmítá zodpovědnost za bezpečí svých občanů.

> „Jsem novinářkou přes 30 let. Pamatuji si dobu, kdy jsme pokrývali válku, kdy jsme psali o největších krizích v zemi. Ale nepamatuji si za tu dobu na situaci, kdy by novináři byli pronásledováni a bylo na ně násilně útočeno, právě a jen proto, že jsou novináři. Až doposud,“ popsala zhoršující se atmosféru v zemi novinářka Nino Gelashvili.

Setkání se kromě europoslankyně Markéty Gregorové účastnila právě tbiliská novinářka Nino Gelashvili, která přinesla svědectví přímo z místa, a dále ředitelka nadace Media Development Georgia Tamar Kintsurashvili a výzkumník DFRLab Givi Gigitashvili.
