---
date:         2021-04-20
category:     blog
tags:         evropská-unie bezpečnost lidská-práva digitalizace
layout:       post
title:        "Hledáte práci? Hrozí vám diskriminace, upozorňuje na uniklý návrh Komise Kolaja"
image:        posts/marcel-kolaja01.jpg
author:       
---



Brusel, 20. dubna 2021 – Objevují se případy, kdy za tříděním životopisů uchazečů stojí umělá inteligence. Například nástroj Amazonu takto v roce 2018 diskriminoval ženy. Ačkoliv Evropská komise označuje v uniklém návrhu takové hodnotící systémy umělé inteligence za vysoce rizikové, stále nechává prostor možné diskriminaci, upozorňuje místopředseda Evropského parlamentu Marcel Kolaja. Oficiální verzi návrhu Komise představí zítra.

> „Tady se jedná o něco, co přímo ovlivňuje naše profesní i osobní životy. Nemůžeme dovolit, aby systémy umělé inteligence určovaly naši budoucnost a kohokoliv diskriminovaly. Musí zde být třetí strana, která nezávisle posoudí, zda systémy s vysokým rizikem odpovídají předpisům," vysvětluje místopředseda Evropského parlamentu Marcel Kolaja.

Poskytovatelé takových systémů mají totiž podle návrhu ještě před uvedením na trh sami vyhodnocovat, zda nejsou v rozporu s předpisy. Podle Kolaji je ale taková kontrola nedostatečná a dává prostor diskriminovat uchazeče - ať už na základě pohlaví, národnosti, nebo věku. A to i nevědomky.

> „Nejedná se jen o nástroje pro personalistiku. Jsou to i bankovní systémy, které hodnotí, zda jste schopni splatit půjčku. Může se tak stát, že nedostanete hypotéku, protože vyhodnocování vaší žádosti bylo ovlivněno automaticky nastavenými předsudky. A to je extrémně nebezpečné," varuje Kolaja.

Zítra Komise představí oficiální návrh, který by měl stanovit právní rámec pro umělou inteligenci. Po oficiálním představení návrhu přejde legislativní štafeta na Evropský parlament a Radu. 

> „Jakmile návrh přijde na náš stůl, budu pracovat na tom, aby se do návrhu dostaly potřebné úpravy. Umělá inteligence musí lidem sloužit," uzavírá Kolaja.

* [Odkaz na komentář na blogu](https://www.kolaja.eu/cs/post/20210420-leaked_commissions_plan_on_artificial_intelligence_four_significant_gaps/).
