---
date:         2021-06-10
category:     blog
tags:         korupce kontrola-moci-a-mocných evropská-unie chaireu
layout:       post
title:        "Peksa: Europarlament schválil druhou rezoluci proti Babišovi. Pokud premiér situaci nevyřeší, bude na tom tratit celé Česko"
image:        posts/mikulas-peksa02.jpg
author:       
---



Brusel, 10. června 2021 – Zatím nejostřejší kritiku střetu zájmů českého premiéra Andreje Babiše většina europoslanců schválila přijatou rezolucí. V ní Evropský parlament vyzývá Babiše k odstoupení a vrácení všech neoprávněně vyplacených dotací. Usnesení má zabránit tomu, aby se něco podobného v budoucnosti opakovalo jak v Česku, tak kdekoliv v Evropě.

> „Rezoluce také vyzývá k prošetření stavu právního státu v Česku s ohledem na střet zájmů a ovládnutí médií jako základních demokratických pojistek Babišem. Česku tak bude jen kvůli premiérově hamižnosti hrozit, že přijde o evropské peníze a hlavně zbytky důvěry. Evropský parlament bude také žádat o audit všech vyplácených zemědělských dotací i potenciálních zneužití státní pomoci. Jde o velmi komplexní rezoluci, která předestírá jasné kroky co se má stát dál a jaké možnosti Andrej Babiš vlastně má. Není jich mnoho“, vysvětluje Peksa.

Europoslanec reagoval také na lobbující video, které Agrofert před samotným hlasováním zaslal vybraným europoslanců. 

> „Je úsměvné, že firma, která nemá s panem premiérem nic společného, se ho tímto způsobem zastává a tvrdí, že jde jen o politický spor. Andrej Babiš stále vlastní Agrofert a Agrofert za něj nyní lobbuje.. Babiš svým konáním vážně porušuje principy právního státu a obírá o peníze všechny evropské občany. Není možné, aby politik rozhodoval o zemědělských dotacích a sám je pak čerpal, na tom se ostatně dnes shodla většina europoslanců,“ říká Peksa.

Rezoluce je reakcí na dubnové zveřejnění konečné auditní zprávy Evropské komise, podle níž je Babiš ve střetu zájmů, neboť nadále ovládá holding Agrofert. Firma tak nemá podle Komise ani europarlamentu nárok na dotace ze strukturálních fondů EU. Do rezoluce se povedlo prosadit výzvu Komisi, aby na odmítnuté unijní dotace nedopláceli čeští daňoví poplatníci.

Další kroky a více informací se dozvíte na dnešní tiskové konferenci v atriu Poslanecké sněmovny v 11:00, kde europoslanec Mikuláš Peksa přidá další komentář.
