---
date:         2021-04-19
category:     blog
tags:         evropská-unie zahraničí bezpečnost
layout:       post
title:        "Gregorová: Tlačím na rezoluci Evropského parlamentu, která se za Česko jasně postaví"
image:        posts/marketa_ostrihana.jpg
author:       
---



Brusel, 19. dubna 2021 – Evropský parlament by se měl již na svém příštím zasedání v rezoluci jasně postavit za Českou republiku v případě exploze ve Vrběticích, za kterou mají stát ruští agenti. Tlačí na to pirátská europoslankyně Markéta Gregorová. Podle europoslanců za Pirátskou stranu se kromě států Evropské unie musí Česka jasně zastat také spojenci NATO. Jak upozorňuje Gregorová, důležité jsou i praktické dopady pro české občany žijící v Rusku.

> „Očekávám silnou reakci našich spojenců. Konkrétně u Evropské unie je i mým úkolem, aby ta reakce byla rychlá a jasná. Proto budu na příští plenární zasedání prosazovat rezoluci Evropského parlamentu, v níž se EU za Českou republiku jasně a důrazně postaví,“ říká Gregorová.

Podle Gregorové v tuto chvíli nejde jen o bezpečnostní záruky, ale i praktické dopady na občany České republiky v Rusku. 

> „Pokud dojde v konečném důsledku třeba k rušení ambasády ze strany Ruska, potřebujeme spřátelené země, které našim občanům poskytnou potřebné konzulární služby,“ vysvětluje.

Dnes má Česko opustit 18 ruských diplomatů. K jejich vyhoštění vláda přistoupila poté, co získala informace o tom, že Rusko stálo za výbuchy muničních skladů, při kterých přišli o život dva lidé. Rusko reagovalo disproporčně - z moskevského zastoupení vyhostilo třetinu Čechů, celkem 20. 

> „Ruské velvyslanectví již odmítlo na případu vinu, očekávaně. Považuji nicméně za skandální, že formou odplaty je i vyhoštění zástupce velvyslance, jakožto druhého nejvýznamnějšího představitele naší země,“ dodává europoslankyně.

Markéta Gregorová působí ve výboru pro zahraniční věci a podvýboru pro bezpečnost. Dlouhodobě se věnuje také boji s dezinformacemi. I kvůli tomu nyní upozorňuje také na informační chaos, který se momentálně snaží vytvořit proruští dezinformátoři.

> „Dezinformátoři teď mají pré, a je snadné naskakovat na neověřené teorie. Musíme si teď více než kdy dříve dávat pozor na to, co čteme,“ vyzývá Gregorová. 
