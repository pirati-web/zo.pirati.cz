---
date:         2019-11-28
category:     blog
tags:         mezinárodní bezpečnost lidská-práva kontrola-moci-a-mocných
layout:       post
title:        "Ivan Bartoš se sešel s britským velvyslancem, žádá lékařskou péči pro Juliana Assange"
image:        posts/ivan-bartos-znak.jpg
author:       Mediální odbor
---


Praha, 28. listopadu 2019 – Ivan Bartoš, předseda Pirátů, dnes předal velvyslanci Spojeného království Nicku Archerovi dopis s žádostí pirátských [poslanců](https://www.pirati.cz/assets/pdf/assange-dopis.pdf)a [europoslanců](https://www.pirati.cz/assets/pdf/assange-letter.pdf), aby byla whistleblowerovi Julianu Assangovi poskytnuta zdravotní péče. Piráti se tak přidali k výzvě více než 60 lékařů. Assange, pocházejícího z Austrálie, zadržují britské úřady na území Británie od dubna 2019, kdy mu Ekvádor zrušil azyl, pozastavil občanství a ukončil jeho sedmiletý pobyt na ambasádě. O Assangovo vydání usilují Spojené státy, kde mu hrozí doživotní vězení. V tomto týdnu přinesla média zprávy o jeho znepokojivém fyzickém i psychickém stavu.

> „Dnes dopoledne jsem se sešel s velvyslancem Nickem Archerem a předal mu dopis podepsaný pirátskými poslanci a europoslanci. Julian Assange podle nás potřebuje lékařskou péči, nikoliv vězení. Zároveň jsem požádal o zprostředkování osobní schůzky s panem Assangem. Odmítám jeho vydání do Spojených států, kde mu hrozí politicky motivovaná perzekuce. Jsem proti jakémukoliv vydávání občanů, jejichž provinění spočívá v tom, že upozornili na nezákonné jednání státních autorit. Informace whistleblowerů považujeme naopak za zásadní pro dodržování lidských práv v demokratických zemích. Informace o případném porušování mezinárodního práva musí být přístupné a veškeré kriminální činy, na které materiály poukázaly, prošetřené. Nahlížím na Assangův případ primárně jako na otázku respektování svobody tisku, práva občanů na informace a veřejného zájmu. V tomto kontextu vnímám vydání Assange jako závažný krok proti uvedeným principům,” uvedl po setkání Bartoš.

Assangem provozovaný web Wikileaks.com od roku 2006 zveřejňoval utajované dokumenty týkající se především zahraniční politiky a diplomacie Spojených států amerických. Od té doby server zveřejnil miliony diplomatických dokumentů. Wikileaks je tak největším portálem pro whistleblowing. V roce 2010 dostal Assange několik ocenění, včetně britské pobočky Amnesty International. V roce 2012 se Assange uchýlil na ekvádorské velvyslanectví, kde mu byl udělen politický azyl. Po sedmi letech skrývání na ambasádě byl letos v dubnu zatčen britskou policií. V květnu požádaly o vydání Assange Spojené státy, které ho viní z ohrožení národní bezpečnosti a dalších trestných činů. Pokud by byl shledán vinným, hrozí mu doživotní vězení. Někteří politici také vyjádřili přání stíhat jej jako teroristu, za což by mu hrozil trest smrti.
